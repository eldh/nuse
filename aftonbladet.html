<!DOCTYPE html>
<html>
	<head>
	<meta charset="utf-8"> 
		<title>Gps ledde polisen till stor tjuvgömma – Aftonbladet.se</title>
	</head>
	<body>
		<h2>Gps ledde polisen till stor tjuvgömma</h2>
		<span class="ingress"><p>Deras stulna motorcykel avslöjade tjuvnästet.</p>
		<p>Den skickade ett varnings-sms och ledde familjen raka vägen till tjuvarnas stora gömma.
		<p>– Polisen sågade upp en container och där låg saker värda flera miljoner, säger fotografen Mikael Berglund till Aftonbladet.</p></span>
		
		<p>Familjen i Dalsland trodde aldrig att den skulle få sakerna tillbaka efter stölden.</p>
		<p>Men under påskhelgen gav familjens motorcykel sig själv till känna.</p>
		<p>– Motorcykeln hade en gps som inte var på. Men när den fick lågt batteri skickade den varnings-sms, berättar brodern i familjen för TT.</p>
		
		<h3>Fick upp satellitbild</h3>
		<p>I slutet av sms:et stod en webbadress. Systern kunde inte låta bli och kollade upp den, enligt TT:</p>
		<p>– Jag chansade och knappade in den på datorn och fick då upp en karta med en satellitbild som visade var motorcykeln stod.</p>
		<p>Och det var långt från deras hem. Motorcykeln stod utanför en verkstad på Orust i Västra Götaland.</p>
		<p>Syskonen ringde till polisen flera gånger. Brodern uppsökte till och med platsen själv.</p>
		
		<h3>En man har gripits</h3>
		<p>På söndag kväll gav tjatet utdelning. Då gjorde polisen ett tillslag mot verkstan.</p>
		<p>Gps:en hade visat rätt.</p>
		<p>Mikael Berglund vid den lokala nättidningen nyhetersto.se var med på plats.</p>
		<p>– Polisen sågade upp en container och hittade allt stöldgods där. Det var fyrhjulingar, motorcyklar, arbetsredskap och elektronik, säger Mikael Berglund till Aftonbladet.</p>
		<p>Tjuvgömman sträckte sig långt in i containern och verkade rymma hur mycket som helst.</p>
		<p>– Där låg saker värda flera miljoner.</p>
		<p>En man greps i närheten av huvudbyggnaden.</p>
		http://www.aftonbladet.se/nyheter/article14651767.ab
		</body>
</html>
