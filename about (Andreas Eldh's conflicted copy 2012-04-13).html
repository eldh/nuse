För några månader sedan startade gruppbloggen Ajour, efter att en hyfsat stor twitterhype hade byggts upp. Det är väl synd att säga att Ajour har levt  upp till de stora orden som ackompanjerade lanseringen. Det visade sig bli inte så mycket mer än en gruppblogg om vad flok skriver på twitter. Men det som faktiskt hände var att en liten diskussion om journalisters och nyhetsmediers förändrade roll bröt ut. Och jag började fundera på hur mediekonsumtion på internet har sett ut, och hur den kan komma att se ut framöver.

<h3>I begynnelsen.</h3>
Traditionella dagstidningar var tidiga med att starta webbplatser. Först var Aftonbladet, år 1996. Då såg deras hemsida ut <a href="http://web.archive.org/web/19961023235430/http://www.aftonbladet.se/">så här</a>. Den observante noterar att det faktiskt inte har hänt särskilt mycket i sajtens struktur eller funktionalitet. Den har växt på bredden i takt med att den normala datorskärmen har blivit större, och nu finns ett kommentarsfält och kanske lite blogglänkar istället för en gästbok. Även annonserna har växt, såväl till storlek som till antal. Har vi tur får vi nu för tiden med ett bildspel eller kanske en filmsnutt i anslutning till artikeln. Men i grunden presenteras nyheterna på samma sätt idag som för sexton år sedan. 

<h4>Aftonbladet.se, en tidsresa.</h4>
<div class="images">
	<img src="">
</div>

Sexton år är väldigt lång tid på internet. För sexton år sedan fanns inte Facebook, Youtube, Google, Twitter, iPhone, Napster, Skype, Blocket… Inget av det vi idag tar för givet på internet var tillgängligt, och många tjänster har kommit och gått. Utvecklingen har gått i en rasande fart. Men nyhetssajterna består. Oförändrade. Aftonbladet.se är fortfarande Sveriges största webbplats.

Betyder det att webbtidningarna gjorde allt rätt från början? Tillåt mig att uttrycka ett visst tvivel.

Sin ställning som ledande medier på internet har de fått till skänks, av urminnes hävd. De har varit överlägsna på innehåll och har haft ensamrätt på presentationen av sitt innehåll. De har aldrig behövt konkurrera med struktur eller presentation. Så länge de uppdaterar detaljer på designen någon gång då och då bryr sig ingen om att det inte sker någon riktig utveckling. 

Som konstrast kan man ta en titt på musikmarknaden, som upplevde en mycket mer omtumlande ingång i internetåldern och där distributionsformerna har förändrats totalt. Det har skett i mindre omfattning för nyheter än för musik på grund av ett antal huvudsakliga faktorer. 

En faktor är att det inte har funnits någon motsvarighet till den enorma fördelen som mp3-spelare innebar för att konsumera musik. Läsplattorna är i sin utvecklings linda, men kommer i framtiden garanterat att finnas på de flesta frukostbord där det nu finns en papperstidning. Det kommer att göra att pappersmarknaden kommer att ersättas av en digital marknad. Ännu har dock pappersmediet ett gäng fördelar gentemot läsplattorna.

Ytterligare en faktor är att tidningarna har haft full kontroll över hela kedjan från beställning, produktion av såväl innehåll som presentation, till distribution, medan musikbranschen består av olika aktörer som var för sig har haft hand om en del i kedjan. Därför är det lättare att konkurrera på en del av produktionskedjan utan att för den skull konkurrera direkt med de stora upphovsrättshavarna.

En tredje faktor är att konsumtionsmönstren är traditionellt sett helt olika för nyheter och musik. Man köper en tidning och förväntar sig att få allt man behöver, medan man konsumerar musik i mindre doser: en skiva eller en låt i taget. Det, tillsammans med den dominerande prenumerationsmodellen, gör att konsumenterna låses fast på ett annat sätt. Den nuvarande mediemarknaden kan jämföras med en musikmarknad där varje skivbolag har sin egen variant av Spotify där man bara kan lyssna på deras artister. Konsumenten blir fastlåst vid en liten del av utbudet och skribenterna kan bara nå de konsumenter som råkar ha valt just deras distributionsbolag. Ingen skulle acceptera att musikmarknaden såg ut på det viset, och det finns egentligen inget som säger att vi ska behöva acceptera en sådan ordning för nyhetstexter heller. 

Jag skulle vilja se en renodling av rollerna inom mediebranschen, där tidningshusen öppnar upp för andra aktörer i distributionsledet. Om alla mediehus skulle erbjuda API:er som vem som helst kan använda för att bygga sina egna nyhetstjänster vore mycket vunnet. Då skulle fokus i producentledet hamna på att producera bra material och marknaden för att presentera det materialet skulle öppnas upp. Det skulle också ge mindre nyhets-/text-producenter möjlighet att konkurrera på lika villkor med de stora tidningarna. Det skulle ofrånkomligen ge ett rikare och mer kvalitativt nyhetslandskap. 



För att visa


Mer läsning: <a href="http://bradcolbow.com/archive/view/the_brads_this_is_why_your_newspaper_is_dying/">En genomgång av vanliga saker (amerikanska) nyhetssajter gör för att reta gallfeber på oss.</a> Igenkänningsfaktorn om man läser svenska nyhetssajter är hög.